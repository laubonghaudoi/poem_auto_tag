清對濁，苦對咸，一啟對三緘。煙蓑對雨笠，月榜對風帆。 
鶯睍睆，燕呢喃，杞柳對松杉。清涼悲素扇，淚痛濕青衫。 
漢室既能分四姓，周朝何用叛三監。 
破的而探牛心豪矜王濟；豎竿以掛犢鼻貧笑阮咸。 

能對否，聖對賢，衛瓘對琿瑊。雀羅對魚網，翠巘對蒼巖。 
紅羅帳，白布衫，筆格對書函。蕊香蜂競採，泥軟燕爭銜。 
凶孽誓清聞祖逖，王家能義有巫咸。 
溪臾新居漁舍清幽臨水岸；山僧久隱梵宮寂寞倚雲岩。 

冠對帶，帽對衫，議骾對言讒。行舟對御馬，俗弊對民喦。 
鼠且碩，兔多毚，史冊對書緘。塞城聞奏角，江浦認歸帆。 
河水一源形瀰瀰，泰山萬仞勢岩岩。 
鄭為武公賦緇衣而美德；周因巷伯歌貝錦以傷讒。