唧唧復唧唧，木蘭當戶織。
不聞機杼聲，惟聞女嘆息。
問女何所思？問女何所憶？
女亦無所思，女亦無所憶。
昨夜見軍帖，可汗大點兵。
軍書十二卷，卷卷有爺名。
阿爺無大兒，木蘭無長兄。
願為市鞍馬，從此替爺征。
東市買駿馬，西市買鞍韉。
南市買轡頭，北市買長鞭。
朝辭爺孃去，暮宿黃河邊。
不聞爺孃喚女聲，但聞黃河流水鳴濺濺。
旦辭黃河去，暮至黑山頭。
不聞爺孃喚女聲，但聞燕山胡騎聲啾啾。
萬里赴戎機，關山度若飛。
朔氣傳金柝，寒光照鐵衣。
將軍百戰死，壯士十年歸。
歸來見天子，天子坐明堂。
策勳十二轉，賞賜百千強。
可汗問所欲，木蘭不用尚書郎。
願借明駝千里足，送兒還故鄉。
爺孃聞女來，出郭相扶將。
阿姊聞妹來，當戶理紅妝。
小弟聞姊來，磨刀霍霍向豬羊。
開我東閣門，坐我西間床。
脫我戰時袍，著我舊時裳。
當窗理雲鬢，對鏡貼花黃。
出門見伙伴，伙伴皆驚惶：
同行十二年，不知木蘭是女郎。
雄兔腳撲朔，雌兔眼迷離。
兩兔傍地走，安能辨我是雄雌？